உ

# 53 || ஆறு பொருள்களுக்கும் உள்ள தொடர்பு

செய்வானும் செய்வினையும் சேர்பயனும் சேர்ப்பவனும்  
உய்வான்உளன் என்று உணர்.

## கொண்டு கூட்டும் முறை
செய்வானும், செய்வினையும், சேர்பயனும், சேர்ப்பவனும், உய்வான் உளன் என்று உணர்

## பதவுரை

**செய்வானும்** - கருமங்களைச் செய்யும் புருடனும்,  
**செய்வினையும்** - செய்யப்படும் நல்வினை தீவினைகளும்,  
**சேர்பயனும்** -அவற்றின் பயனாகிய இன்ப துன்பங்களும்,  
**சேர்ப்பவனும்** - அவற்றை அனுபவிக்கப்பண்ணும் கடவுளுடைய திருவருளும் ஆகிய இந்த நான்கையும்,  
**உய்வான் உளன் என்று உணர்** - (தன்னை) ஈடேற்றுதற்காகப் பொருந்துபவன் ஆன்மா என்று அறிவாயாக.  

## உரைக்குறிப்பு

இந்நான்கு பொருள்களும் ஆன்மாவை மலத்தினின்றும் நீக்கி அதை ஈடேற்றுவன என்பது கருத்து.  

**வினை** என்றதனால் **கர்மமும், பயனென்றதனால்** தனு கரண புவன போகங்களுக்கு முதற்காரணமாகிய **மாயையும், உய்வான்** என்றதனால் உய்யாமல் தடுக்கும் **ஆணவமும், சேர்ப்பவன்** என்றதனால் **கடவுளும், உளன்** என்றதனால் ஆன்மாவும் கருதப்பட்டன.  
	
ஆன்மாவுக்கும் மற்றைய பொருள்களுக்குமுள்ள சம்பந்தத்தைச் சிஷ்யன் அறியும்போது, துன்பத்தை விளைப்பதாகிய ஆணவத்தினின்றும் விடுதலையடைய விரும்பிக் கடவுளேயே பற்றுவான் ஆதலால் அவற்றின் தொடர்பு அவனுக்கு விளக்கப்பட்டது.
